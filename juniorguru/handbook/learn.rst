.. include:: _links.rst
.. _learn:

Nauč se základy programování
============================

Jak začít programovat? Zde najdeš pečlivě nachystané jen to, co pro tebe bude do úplného startu nejlepší a nejefektivnější. Až tím projdeš, můžeš začít :ref:`získávat praxi <practice>`.

.. contents:: Obsah
   :depth: 1
   :local:

Co je programování?
-------------------

Programovat znamená umět počítačům říkat, jak za nás mají dělat nudné, opakující se úkony. Začíná to na tom, že mohou počítat čísla z tabulek nebo odesílat e-maily, a končí samořídícimi auty. Jak vypadá programování v praxi?

#. Potřebuješ vyřešit nějaký problém, ale dělat to ručně by bylo zdlouhavé.
#. Vymyslíš recept krok za krokem, podle kterého by problém mohl vyřešit počítač za tebe.
#. Napíšeš recept do souboru jako obyčejný text v nějakém „jazyce“, kterému počítač rozumí.
#. Necháš počítač spustit ten recept.
#. Zjistíš, že to máš vymyšlené s chybou, počítač slepě následuje tvůj recept a celé je to špatně.
#. Opravuješ recept a spouštíš ho stále dokola, nejde ti to, přemýšlíš, vaříš kafe, točíš se na židli.
#. Po třech hodinách spustíš recept a funguje to. Hurá, naprogramováno!

Co programování není?

-  **Věda** — Ani matematika, ani fyzika, a většinou ani žádná jiná věda.
-  **Servis** — Spravování tiskáren v kanclu, nastavování e-mailových schránek.
-  **Magie** — Je to spíš činnost jako umět vyrobit stůl nebo uvařit dobré jídlo.

Proč se to učit?
----------------

-  `Průměrná mzda programátorů je 50 000 Kč <https://www.czso.cz/documents/10180/95632581/063009-18.pdf/0f4ba681-c6b3-4226-b81e-6634cac046fb?version=1.2>`__ a mohou mít pružnou pracovní dobu nebo pracovat na dálku. `Programátorů dlouhodobě není dost <https://www.czso.cz/csu/czso/na-trhu-je-nedostatek-ict-odborniku>`__, VŠ diplom nebývá vyžadován. Jestli v roce 2020 existuje rychlovýtah k lepší životní úrovni, je to IT.
-  Občas se straší v novinách, že `přicházejí miliony zlých robotů, kteří jednou všem vezmou práci <https://denikn.cz/62624/komu-mohou-sebrat-praci-roboti-experti-vybrali-profese-ktere-jsou-nejvice-ohrozene-zmenami/?ref=list>`__. Místo robotů to asi budou spíš mobilní appky, ale jedno je jisté — technologie budou prostupovat naše životy stále více a bude tím pádem potřeba stále více těch, kteří technologiím rozumí.
-  Pokud se nechceš programováním živit, stále se to hodí umět, doma i v práci. Místo toho, aby se někde muselo 500× udělat Ctrl+C a Ctrl+V, můžeš si to naprogramovat. Programování není cíl, ale nástroj — jako šroubovák nebo matematika. Bude se ti hodit ať už děláš v kanceláři nebo koukáš do mikroskopu a počítáš bakteriím nožičky.
-  I když nakonec nebudeš vůbec programovat, hodí se rozumět tomu, jak tato práce funguje. Každá firma má dnes IT oddělení a to se mnohem raději baví s lidmi, kteří chápou jak vznikají programy. Můžeš se snadno uplatnit jako prostředník mezi nimi a ostatními.
-  Otevře se ti cesta do dalších oborů, které s počítači souvisí — např. internetový marketing nebo `psaní technických textů <https://www.writethedocs.org/>`__, které rovněž umožňují vydělat si dobré peníze a mít pružnou pracovní dobu.
-  Při programování se trénuješ v `informatickém myšlení <https://imysleni.cz/informaticke-mysleni/co-je-informaticke-mysleni>`__, což je zcela obecná dovednost nesouvisející nutně přímo s počítačem. Informatické myšlení zlepšuje tvou schopnost řešit složité problémy, a to i v každodenních situacích.

Co způsobí koronavirus?
-----------------------

1. Zkázu
^^^^^^^^

Opatření proti nemoci COVID-19 mají velký dopad na spoustu firem a i celých odvětví, jako např. turismus nebo kultura. Vše, co staví primárně na setkávání lidí, bylo najednou ze dne na den odepsáno, a **ani technologické firmy toho nejsou ušetřeny:** `Slevomat na jaře klesl na 10 % obratu <https://www.czechcrunch.cz/2020/04/slevomat-klesl-na-10-firma-jede-na-pul-uvazcich-vyrabime-si-ranvej-na-cely-rok-ze-ktere-se-pak-odlepime-rika-jeho-sef-vesely/>`__, `GoOut konal fiktivní festival <https://www.czechcrunch.cz/2020/04/byznys-se-jim-sesypal-listky-na-kulturu-se-promenily-v-prach-goout-se-ale-nevzdava-a-chce-prezit-i-diky-fiktivnimu-festivalu/>`__, v `Mews propouštěli <https://www.czechcrunch.cz/2020/04/hotelnictvi-dostalo-ranu-museli-jsme-jednat-i-propoustet-extremne-rychle-ale-uz-jdeme-novym-smerem-rika-valtr-z-mews/>`__. Známá programátorská osobnost, Jacob-Kaplan Moss, ve svém `článku z 13. března <https://jacobian.org/2020/mar/13/layoffs-are-coming/>`__ upozorňoval, že se mají lidé v USA připravit na **velká propouštění**, a že začínající programátoři jsou jednou z ohrožených skupin. Bylo to nakonec tak špatné, že vznikl celý web `Layoffs.fyi <https://layoffs.fyi/tracker/>`__, který propouštění sleduje. V ČR sice máme jiný trh a jiné zákony, např. není zde tak snadné propouštět ze dne na den jako v USA, ale jestli je dobrá doba nespoléhat se na optimismus a připravit na nejhorší, je to zřejmě teď. Firmy mohou krachovat nebo omezovat výdaje i dlouho po výjimečném stavu.

   Junioři jsou na propouštění náchylnější, protože neměli čas vybudovat si vztahy a konexe, a protože bývá jejich práce vnímána jako méně důležitá.

   -- Jacob-Kaplan Moss, autor článku `Layoffs are Coming <https://jacobian.org/2020/mar/13/layoffs-are-coming/>`__

2. Změnu
^^^^^^^^

Na druhou stranu — výrobce 3D tiskáren `Průša <https://www.prusa3d.com/>`__ začal `tisknout štíty pro zdravotníky <https://josefprusa.cz/od-navrhu-k-hromadnemu-3d-tisku-zdravotnickych-stitu-behem-tri-dnu/>`__ a stal se hrdinou Česka. Dobrovolníci z oblasti IT se sdružili do akčních skupin jako `Covid19CZ <https://www.covid19cz.cz/>`__ nebo `Česko.Digital <https://cesko.digital/>`__, kde vyvinuli `ventilátory <https://www.donio.cz/CoroVent>`__, `masky <https://www.donio.cz/CovMask>`__, `distribuovali roušky <https://www.damerousky.cz/>`__ a ukazují školám, jak lze `vyučovat online <https://www.ucimeonline.cz/>`__. Nástroje pro online komunikaci a práci z domova, jako jsou `Zoom <https://zoom.us/>`__ nebo `Slack <https://slack.com/>`__, zažily na jaře raketový růst. Videohovory jsou najednou běžnou součástí našich dní a jsou jich plná i večerní televizní zpravodajství. Internet nám umožňuje fungovat i přesto, že se nemůžeme setkat. **Mnohé firmy, školy, domácnosti, ale i části státu procházejí urychlenou „digitální transformací“.**

   Naše ekonomika má velký potenciál a krize je velkou příležitostí přehodnotit směřování. ČR už nemusí být jen montovnou. Máme jedinečnou příležitost investovat do šetrných technologií, digitalizace. Pokud budeme rozhodovat chytře, tak nás to může výrazně posunout.

   -- Danuše Nerudová, rektorka MENDELU a ekonomka, v `rozhovoru pro Český rozhlas <https://plus.rozhlas.cz/uz-nemusime-byt-pouhou-montovnou-cekam-velke-zmeny-i-v-globalnich-dodavatelskych-8180919>`__

3. Příležitosti
^^^^^^^^^^^^^^^

Pandemie tedy přináší nejen zkázu, ale i nové příležitosti. Probouzíme se do světa, ve kterém bude široká veřejnost vědět že existuje 3D tiskárna, jak navázat videohovor, sdílet dokumenty, hrát online hry, nebo jak na dálku učit. **I pokud přestanou omezení pohybu, budou lidé tyto vymoženosti používat dál.** Firmy, které budou potřebovat zefektivnit náklady, se obrátí k automatizaci, přechodu na technologická řešení nebo práci z domova. Stoupne hodnota lidí, kteří zvládnou s technologiemi pracovat. Může to být navíc východisko pro lidi, kteří nyní přicházejí o obživu. I když bychom si určitě spíš přáli, aby mohla Radůza dále hrát a zpívat, `České Televizi se svěřuje <https://ct24.ceskatelevize.cz/kultura/3208318-raduza-mozna-vymeni-harmoniku-za-tu-autobusovou-i-dalsi-umelci-si-hledaji-jinou>`__, že zvažuje kurz tvorby webových stránek.

   Čekají nás velké strukturální změny. Cestovní ruch bude zasažen na dlouho. Ukazuje se, že celá řada věcí jde dělat digitálně a online. Celá řada obchodních cest se dá řešit online.

   -- Danuše Nerudová, rektorka MENDELU a ekonomka, v `rozhovoru pro Český rozhlas <https://plus.rozhlas.cz/uz-nemusime-byt-pouhou-montovnou-cekam-velke-zmeny-i-v-globalnich-dodavatelskych-8180919>`__

Ano, pozastavilo se najímání, čímž firmy čelily nejistotě. Potom se na mnoha místech propouštělo nebo ještě propouštět bude. **Budou se míchat karty a rozdávat znovu.** Ano, na trhu bude o něco obtížnější sehnat práci, ale nebude to tak strašné:

-  V roce 2018 rostlo IT v Evropě `5× rychleji než vše ostatní <https://2018.stateofeuropeantech.com/>`__. Takto rozjetý vlak se nezastaví, zvlášť když není zasažen přímo a podílí se dokonce na řešení krize.
-  Před krizí `měly dvě třetiny IT firem v Česku nedostatek lidí a poptávka stále rostla <https://www.czso.cz/csu/czso/na-trhu-je-nedostatek-ict-odborniku>`__. I pokud část firem zmizí a bude na trhu více lidí hledajících práci, programátorů bude pořád nedostatek.
-  Oproti jiným oborům je u IT propad nejmenší — např. data `profesia.sk <https://www.profesia.sk/>`__, největšího slovenského portálu s nabídkami práce, `během nejhorší krize uváděly <https://public.tableau.com/profile/profesia.analytics4840#!/vizhome/ProfesiaReport/Covid?publish=yes>`__ meziroční **pokles jen 23 %, zbytek oborů byl nad 50 %**.

Je tedy velmi nepravděpodobné, že najednou programátoři začnou stát fronty na práci. IT samozřejmě neexistuje ve vzduchoprázdnu a ostatní obory potřebuje. Vyrábí nástroje a tyto nástroje musí mít kdo používat. **Pro programátory samotné to ale není takový problém.** Když přestane fungovat prodej letenek, mohou jít programovat třeba pro banky.

   Podle našich odhadů by český trh pojal ještě 20 tisíc programátorů.

   -- Jana Večerková z Coding Bootcamp Praha v `článku týdeníku Hrot <https://www.tydenikhrot.cz/clanek/koronavirus-meni-pracovni-trh-jistotu-maji-porad-ajtaci>`__

   Na rozdíl od řady dalších profesí je pro IT odborníky specifické především to, že jsou rozptýleni napříč hospodářskými odvětvími.

   -- `Zpráva Českého statistického úřadu <https://www.czso.cz/csu/czso/ict-odbornici>`__

A i kdyby u tebe nakonec na kariéru v IT nedošlo, programování už dnes využije i `spousta jiných profesí <stories_>`_, např. vědci nebo novináři. Média jsou například plná grafů ukazujících průběh pandemie, ale tyto grafy musel z dat někdo sestavit a data správně interpretovat. I úředník může automatizovaně zpracovat excelové tabulky a udělat tak práci za tři lidi. **Ve světě po krizi začnou být ještě cennější lidé, kteří mají nejen znalost svého oboru, ale mají blízko i k IT.** Ať už je to doktorka, která umí programovat, nebo učitel, jenž látku vysvětlí na videu.

Co budeš potřebovat?
--------------------

Především **počítač a internet** — na mobilu ani tabletu se programovat prakticky nedá a bez připojení ti nebude moci nikdo online poradit. Kromě toho je ale hlavní **odhodlání a vytrvalost**. Projdi si `příběhy lidí <stories_>`_, kteří se programovat naučili a dnes jim to pomáhá při práci, nebo se tím začali přímo živit.

Jakmile se jednou pustíš do programování, nastoupíš do vlaku, jenž už se nikdy nezastaví. Budeš se muset **učit stále nové a nové věci** a to jde ruku v ruce se **zvědavostí**. Materiály a kurzy pro začátečníky najdeš i v češtině, ale brzy zjistíš, že spoléhat se jen na ně je velmi omezující. Pokud budeš `rozumět alespoň psané angličtině <#english>`__, bude tvá cesta mnohem jednodušší.

Budeš také potřebovat **překonávat všelijaké předsudky**. Nenech se odradit, pokud ti budou lidé říkat, že na programování nemáš a že není pro tebe!

Co nemusíš mít?
^^^^^^^^^^^^^^^

-  **Pubertu** — Někdo se naučil programovat v patnácti, někdo ještě dřív. Toto ale není balet, začít se dá v jakémkoli věku.

      S programováním jsem začala ve 30, při rodičovské. Hrozně mě to baví, nejradši bych u toho strávila 24h denně. Začít se dá v každém věku.

      -- Iveta Česalová, bývalá účetní, absolventka začátečnického kurzu `PyLadies <https://pyladies.cz/>`__

-  **Talent** — Programování je především řemeslo. Dnes se navíc odehrává v týmu, kde se píle a komunikace vyplácí víc než jednostranná genialita.

-  **Penis** — Neexistuje žádný důvod, proč by žena nemohla být skvělou programátorkou. Pokud si někdo myslí opak, je ze středověku. Žen je v IT zatím stále málo, ale `pracuje se na zlepšení <#ladies>`__.

      Když jsem přišla k programu Apollo, nebyly tam žádné jiné ženy, které by psaly software.

      -- Margaret H. Hamilton, programátorka softwaru pro cestu člověka na měsíc

-  **Matematický mozek** — Při běžném programování si vystačíš se základy středoškolské matematiky a ani tak to není nic, s čím by se člověk potýkal denně.

      Z matematiky jsem míval čtyřky a nikdy mě nebavila. Dodnes si beru kalkulačku i na odečítání.

      -- Honza Javorek, profesionální programátor a autor tohoto průvodce

-  **Vysokou školu** — VŠ je rozhled, souvislosti, vědomosti do hloubky. Pokud chceš, aby tvé programy řídily auta, létaly do vesmíru nebo pomáhaly doktorům, budeš to mít snazší s VŠ. Běžní zaměstnavatelé ale ocení `praxi </practice/>`__ víc než titul a webovky nebo mobilní appky udělá samouk stejně dobře jako absolvent.

-  **Zájem jen o počítače** — Pokud něčemu už rozumíš, nemusíš se toho vzdát na úkor kariéry v IT. Programování je jen nástroj. Nejlepší je `výhodně si jím pomoci v jiných oborech <stories_>`_ .

Proč Python?
------------

Ať už budeš nakonec dělat cokoliv, začít s programovacím jazykem `Python <https://python.cz>`__ je skvělý tah. Je to nejvhodnější první jazyk.

-  Dobře se učí. Neobsahuje příliš mnoho divných značek, vypadá spíš jako anglická věta.
-  Má přátelskou komunitu lidí, kteří píšou materiály pro začátečníky a pořádají nejrůznější akce.
-  Dobře se hledá pomoc při řešení problémů během učení, a to i v češtině.
-  Je to dnes jeden z nejpoužívanějších a nejoblíbenějších jazyků vůbec.

   -  `InfoTech News: Oficiální jazyk pro výuku ve Francii <https://meterpreter.org/python-will-become-the-official-programming-language-for-french-high-schools/>`__
   -  `The Economist: Stává se nejoblíbenějším jazykem na světě <https://www.economist.com/graphic-detail/2018/07/26/python-is-becoming-the-worlds-most-popular-coding-language>`__
   -  `StackOverflow: Jazyk s nejrychleji rostoucí popularitou a druhý nejmilovanější <https://insights.stackoverflow.com/survey/2019>`__
   -  `Vývoj dat ze StackOverflow: Během 10 let se stal nejoblíbenějším jazykem <https://www.youtube.com/watch?v=cKzP61Gjf00>`__
   -  `JetBrains: Třetí jazyk, který lidé mají jako hlavní. První, který se nejvíc učí <https://www.jetbrains.com/research/devecosystem-2018/>`__
   -  `ZDNet: Odhaduje se, že do několika let bude nejpoužívanější na světě <https://www.zdnet.com/article/programming-languages-python-predicted-to-overtake-c-and-java-in-next-4-years/>`__

-  Je univerzální: tvorba webu, servery, datová analýza, automatizace, vědecké výpočty, …
-  Existuje pro něj `mnoho nabídek práce <http://python.cz/prace>`__.

Co když ale bude nakonec v pracovním inzerátu Java? Důležité je především umět programovat — další jazyk nebo technologie se dá doučit poměrně rychle.

   Píšou mi lidi, že se chtějí naučit programovat. Posílám je na kurzy Pythonu.

   -- Jakub Mrozek, propagátor jazyka JavaScript

Jak začít?
----------

Nemusíš se přebírat hromadami možností a přemýšlet, do které se vyplatí investovat. Tyto materiály prošly pečlivým a přísným výběrem. Jsou to ty nejlepší dostupné. Vyber si jeden z následujících materiálů podle toho, jestli ti více vyhovuje kurz nebo kniha, a začni!

